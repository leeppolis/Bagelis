La ricetta originale era per un pane di semola rimacinata, ma ho visto che con qualche correzione può funzionare bene anche con la farina di grano tenero (io uso la 1 o la integrale) e con la semola integrale.

INGREDIENTI
Farina: 600g
Acqua: 400g
Lievito: 40g Io uso il lievito madre secco, il tipo che uso prevede che sia in proporzione del 7% sul peso della farina. Con lieviti diversi è meglio verificare.
Miele: 1 cucchiaino
Sale: 15g
PREPARAZIONE
Preparazione della "biga"
In questa ricetta andiamo a preparare una sorta di "biga" con una parte della farina e dell'acqua, che lasceremo riposare un paio d'ore dopo l'impasto. - Sciogliere il lievito in 100g di acqua e aggiungere un cucchiaino di miele. - Aggiungere 100g di farina e impastare finché tutto il liquido viene assorbito. Se usate una impastatrice o un Bimby, dovrebbe bastare 1 minuto. Mettere a riposare per un paio d'ore in una ciotola coperta (o lasciarlo dentro all'impastatrice).

Tempo: 5 minuti + 2 ore

Impasto
Passate le due ore, aggiungere i rimanenti 500g di farina, 300g di acqua e 15g di sale. Impastare finché la pasta ha una consistenza morbida (nell'impastatrice 4/5 minuti), lasciare riposare 10 minuti e impastare nuovamente. Spostare la pasta su un piano, e fare le "tre pieghe"; mettere l'impasto in una ciotola grande e coprirlo con la pellicola trasparente.

Tempo: 5 minuti + 10 minuti + 5 minuti

Lievitazione
Lasciar lievitare l'impasto nella ciotola in frigorifero per 10/12 ore.

Tempo: 10 ore

Preparazione alla cottura
Una volta lievitato, prendi l'impasto e rimettilo sul piano di lavoro. Reimpastalo velocemente e ripeti nuovamente le "tre pieghe". Lascialo riposare un paio d'ore a temperatura ambiente, magari sulla placca del forno coperta di carta forno con una spolverata di farina.

Tempo: 2 ore

Cottura
Togli la placca col pane dal forno, e porta la temperatura a 240C. Nel frattempo, fa' i tagli sul pane, e spolvera la superficie con un po' di farina. Metti sul fondo del forno una teglia con dell'acqua e del sale grosso e, se ti va, delle erbe (timo, maggiorana, ecc.) che daranno al pane un buon profumo. Una volta che il forno arriva in temperatura, infila **velocemente** dentro il pane (attento a non far uscire tutto il vapore che si è creato) e abbassa la temperatura a 220C. Dopo circa 20 minuti, togli la teglia con l'acqua (attenzione, sarà rovente), abbassa la temperatura a 200C e lascia cuocere per altri 15 minuti. Passato questo tempo, abbassa la temperatura a 180C e cuoci per altri 15 minuti con la porta del forno leggermente aperta (puoi tenerla aperta con un cucchiaio di legno): questo eliminerà l'umidità dal forno, e aiuterà il pane a fare una bella crosta. Una volta terminata la cottura, lascia raffreddare la pagnotta su una griglia, magari in verticale, in modo che non si formi umidità sul fondo.

Tempo: 20 minuti + 15 minuti + 15 minuti